Збірник віршів Ліни Костенко для дітей і дорослих


БУЗИНОВИЙ ЦАР


У садочку-зеленочку 
ходить вишня у віночку. 
Хтось їй грає на дуду, 
подивлюся я піду.
Баба каже: 
- Не ходи! Темні поночі сади.
Там, де вітер шарудить, 
бузиновий цар сидить.
Брови в нього волохаті,
сиві косми пелехаті. 
Очі різні, брови грізні, 
кігті в нього як залізні,
руки в нього хапуни – 
так і схопить з бузини!
Я кажу їй: - Бабо, ні! 
Очі в нього не страшні, 
На пеньочку, як на троні 
він сидить собі в короні. 
Грає в дудку-джоломію, 
я заграв би, та не вмію.
А навколо ходять в танці квіти – 
всі його підданці. 
Є оркестри духові, 
равлик-павлик у траві.
Є у нього для настрашки 
славне воїнство - мурашки.
Три царівни бузинові 
мають кожна по обнові.
Невсипущі павуки 
тчуть серпанки і шовки.
На царевій опанчі 
зорі світяться вночі. 
Він сидить у бузині, 
усміхається мені!

Ліна Костенко


БАБУСЯ ЯГУСЯ


Сьогодні ця паличка буде чарівна. 
Це жаба не проста, це жаба-царівна.
Он котик воркотик, он Баба-Яга 
між добрих людей на мітлі сновига.

Одне ж бо дівчатко, як біле гуся, 
сказало їй раптом: Бабуся-Ягуся!
А баба як тупне на нього ногою!.. 
Ото щоб Ягу називало Ягою.


Ліна Костенко


ДІД РЕВИЛО


Вікно. Туман. І гілка горобини. 
Із ночі груш нападало в траву. 
І дід Ревило ходить без торбини, 
тому що я сьогодні не реву.
Город і поле. Довжик і стернисько.
Кудлатий пес біжить, як сіроман. 
Літає голуб, і чомусь так низько. 
Мабуть, крило поважчало. Туман.
Візьму я пензель і паперу клапоть,
і намалюю всю цю акварель.
Туман і мжичка. І не можна плакать, 
бо дід Ревило в торбу забере.

Ліна Костенко


ГОРОБЕЦЬ ІЗ БІЛОЮ БОРОДОЮ
( Вірші про горобчика )


Розбігайтесь, людоньки, хто кудою! 
Горобець із білою бородою!
Що за диво дивнеє? 
На віку вперше бачу бороду отаку.
Може, він старійшина чи мудрець? 
Може, він заслужений горобець?
Ні, несе у дзьобику він пір'інку. 
Пригодиться діточкам на перинку.



Ліна Костенко


ВЕСЕЛИЙ ДОЩ
( Вірші про дощ )


Дощ полив, і день такий полив'яний. 
Все блищить, і люди як нові. 
Лиш дідок старесенький, 
кропив'яний блискавки визбирує в траві.
Струшується сад, як парасолька. 
Мокрі ниви і порожній шлях... 
Ген корів розсипана квасолька 
доганяє хмари у полях.



МІСЯЦЬ УПОВНІ
( Вірші про ніч ) 


Вибіг місяць з-за діброви, 
погубив на вітрі брови, 
заховав за спину руки, 
ходить лисий, без перуки. 
Смуток зорям невимовний: 
ой, який тепер він повний! 
А як був молодиком, 
був худесеньким серпком.



Ліна Костенко


ПЕРЕКИНУТА ШПАКІВНЯ
( Вірші про шпаків )


Плаче шпак уранці після зливи, 
де шумлять на греблі явори, 
що шпаківню вітер чорногривий 
перекинув денцем догори.
Борсаються бідні шпаченята, 
як його зарадити біді? 
Кліпають із пітьми оченятами: 
- Випадемо, татку, що тоді?
Ще якби їм день чи півторадні, 
ще якби їм днів хоча б із п'ять! 
Бо вони ще ж зовсім безпорадні – 
падаючи, ще не полетять.
Як же, хлопці, хатку ви прибили, 
що її порушили вітри?! 
Плаче шпак уранці після зливи, 
де шумлять на греблі явори...



 

Ліна Костенко


ПОЛЬВІ ДЗВІНОЧКИ
( Вірші про бджолу )


Піднімає джміль фіранку. 
Каже: - Доброго вам ранку!
Як вам, бджілко, почувалось? 
Чи дощу не почувалось?
Виглядає бджілка з хатки: 
- У дзвіночку добре спатки. 
Цей дзвіночок - як намет. 
Тільки дощ - як кулемет.



 

Ліна Костенко


СИНИЦІ НА СНІГУ


Синиці голодом намлілись - 
Така зима, така зима!...
Оце б у вирій полетіти - 
Так батьківщини ж там нема!


Ліна Костенко


СОЛОВЕЙКО ЗАСТУДИВСЯ
( Вірші про дощ     Вірші про соловейка )


Дощик, дощик, ти вже злива! 
Плаче груша, плаче слива.
Ти періщить заходився, 
соловейко застудився.
А тепер лежить під пледом, 
п'є гарячий чай із медом.



 

Ліна Костенко      


Чародійне слово
( Вірші про мишку     Вірші про кішку  )


Хлоп’я у полі стежкою прошкує 
Метелик білий в маки залетів. 
Чорненький котик в снопиках мишкує, 
вони такі під сонцем золоті!
Він ловить шурхіт, шелест, шарудіння, 
хапає снопик лапками двома. 
А миша знає слово чародійне, 
і він її ніколи не спійма.

Ліна Костенко


Берізки по коліна у воді
( Вірші про берізку )


Переярками та узлісками, 
по розлитій з весни воді, 
гуси плавають між берізками, 
білі-білі, як лебеді.
Ані шелесту, ані бризочки, 
ні далекого шуму коліс. 
Лиш гусей лебедина низочка 
огинає струни беріз.



Ліна Костенко


Зелені дзьобики бруньок
( Вірші про сорок та ворон )


Ворони каркали у кронах. 
Світило сонце з висоти. 
Бруньки мовчали при воронах, 
що завтра хочуть розцвісти!

 

Ліна Костенко


Телеграма-блискавка
( Вірші про зайчика )


Вночі за вовчими ярами 
зайці давали телеграми.
І прочитала так сосна: 
«Чекайте квітами Весна».

Ліна Костенко


Білочка восени
( Вірші про білочку )


На гіллячках, на тоненьких,
Поки день ще не погас,
Сироїжки та опеньки
Білка сушить про запас.
Так нашпилює охайно,
Так їх тулить на сосні
І міркує: а нехай-но
Ще побудуть тут мені!
Поки дні іще хороші,
Поки є іще тепло,
А як випадуть пороші,
Заберу їх у дупло.
«Буде холодно надворі,
Сніг посиплеться з дубів,
Буде в мене у коморі
Ціла в'язочка грибів!
Але білочці не спиться.
Дятел тукає: тук-тук!
Щоб не вкрала їх лисиця
Або хитрий бурундук.



Ліна Костенко


Вже брами літа замикає осінь...


Задощило. Захлюпало. Серпень випустив серп. 
Цвіркуни й перепілочки припинили концерт.
Чорногуз поклонився лугам і садам. 
Відлітаючи в Африку, пакував чемодан.
Де ж ти, літо, поділось, куди подалось? 
Осінь, ось вона, осінь!
Осінь, ось вона, ось.
Осінь брами твої замикала вночі, 
погубила у небі журавлині ключі.



 

Ліна Костенко


Здивовані квіти
( Вірші про осінь     Вірші про квіти )


Сю ніч зорі чомусь колючі, 
як налякані їжачки. 
Сю ніч сойка кричала в кручі,
сю ніч ворон сказав: «Апчхи!»
Сю ніч квітка питала квітку: 
- Що ж це робиться, поясни? 
Тільки вчора було ще влітку, 
а сьогодні вже восени!



 

Ліна Костенко


Осінні хмари сірі, як слони


Великі хмари холодом нагусли. 
Червоне листя падає в гаю. 
Летять у вирій дуже дикі гуси, 
а я слонам привіт передаю.



Ліна Костенко


Ліс на світанку
( Вірші про гриби )


Ростуть опеньки у тумані 
серед сосонок та беріз. 
В жабо й атласному каптані 
стоїть грибочок, як маркіз.
І сіє дощ дрібнесенький.
Оце уже грибнесенький!

 

Ліна Костенко


Мурашки думають про зиму
( Вірші про мурашку )


Знайшов мурашка гарну бадилину.
Везе-везе... везе-везе... 
І так, і сяк, і вгору, і в долину! – 
така важка, ніяк не доповзе.
Прийшла на поміч різна комашина, 
ще й коника гукнули стрибунця. 
Три дні, три ночі царство мурашине 
рубало бадилинку на дровця.



 

Ліна Костенко


Березовий листочок
( Вірші про зайчика )


Іще не сніг і навіть ще не іній, 
ще чути в полі голос череди. 
Здригнувся заєць - ліс такий осінній, 
куди не ступиш, все щось шарудить!
Чи, може, це спинається грибочок? 
Чи, може, це скрадається хижак? 
То пролетить березовий листочок, 
то пробіжить невидимий їжак...

Ліна Костенко


Баба Віхола


Баба Віхола, сива Віхола 
на метільній мітлі приїхала. 
В двері стукала, селом вешталась: 
- Люди добрії, дайте решето! 
Ой просію ж я біле борошно, 
бо В ПОЛЯХ Іще дуже порожньо. 
І Сині пальчики - мерзне житечко, 
і Нема решета, дайте ситечко! 
Полем їхала, в землю дихала 
баба Віхола, сива Віхола...



Ліна Костенко


Заячий карнавал


Вітре, вітре, ти не вий! 
У звіряток рік Новий.
Зорі світять на ялинці. 
Дід Мороз приніс гостинці.
Прометем собі доріжки. 
Потанцюємо хоч трішки!
Маски зробим з будяків. 
Налякаємо вовків!





Ліна Костенко


Зимові горобці
( Вірші про горобців )


Ріка заснула в берегах. 
Село сотається димками. 
Як чорні черги у снігах, 
стоять похнюплені паркани.
А на малому деревці 
з такою гілкою рогатою 
лузають зиму горобці 
і літо-літечко пригадують...



 

Ліна Костенко


Синички на снігу
( Вірші про синичку )


Синиці голодом намлілись -
така зима, така зима!.. 
Оце б у вирій полетіти,-
так батьківщини ж там нема.



Ліна Костенко


Праля


Сидить пряля та й пряде – 
сніг іде - іде - іде – 
нитка рветься де-не-де – 
а вона пряде й пряде. 
Вже напряла хуртовин 
на шапки для верховин – 
на сувої полотна – 
на завіску для вікна, 
на хустину й укривало – 
мало - мало - мало - мало – 
сніг іде - іде - іде – 
а вона пряде й пряде...

Ліна Костенко


Мій перший вірш написаний в окопі


Мій перший вірш написаний в окопі, 
На тій сипкій од вибухів стіні, 
Коли згубило зорі в гороскопі 
Моє дитинство, вбите не війні. 
Лилась пожежі вулканічна лава, 
Стояли в сивих кратерах сади. 
І захлиналась наша переправа 
Шаленим шквалом полум'я й води. 
Був білий світ не білий вже, а чорний. 
Вогненна ніч присвічувала дню. 
І той окопчик - 
Як підводний човен 
У морі диму, жаху і вогню. 
Це вже було ні зайчиком, ні вовком - 
Кривавий світ, обвуглена зоря! 
А я писала мало не осколком 
Великі букви, щойно з букваря. 
Мені б ще гратись в піжмурки і в класи, 
В казки літать на крилах палітур. 
А я писала вірші про фугаси, 
А я вже смерть побачила впритул. 
О перший біль тих не дитячих вражень, 
Який він слід на серці залиша! 
Як невимовне віршами не скажеш, 
Чи не німою зробиться душа?! 
Душа в словах - як море в перископі, 
І спомин той - як відсвіт на чолі… 
Мій перший вірш написаний в окопі. 
Він друкувався просто на землі.


Ліна Костенко


Пастораль ХХ сторіччя


Як їх зносили з поля!
Набрякли від крові рядна.
Троє їх, пастушків. Павло, Сашко і Степан.
Розбирали гранату. І ніяка в житті Аріадна
вже не виведе з горя отих матерів.
А степам
будуть груди пекти ті залишені в полі гранати,
те покиддя війни на грузьких слідах череди.
Отакі вони хлопці, кирпаті сільські аргонавти,
голуб'ята, анциболи, хоч не роди!

Їх рвонуло навідліг. І бризнуло кров'ю в багаття.
І несли їх діди, яким не хотілося жить.
Під горою стояла вагітна, як поле, мати.
І кричала та мати:
- Хоч личко його покажіть!
Личка вже не було. Кісточками, омитими кров'ю,
осміхалася шия з худеньких дитячих ключиць.
Гарні діти були. Козацького доброго крою.
Коли зносили їх, навіть сонце упало ниць.

Вечір був. І цвіли під вікнами мальви.
Попід руки держала отих матерів рідня.
А одна розродилась, і стала ушосте - мати.
А один був живий. Він умер наступного дня


Ліна Костенко


Проводи


Хрести дубові туляться в берізках.
Квітує поле в пахощах медове.
Прославши скатерті при обелісках,
Своїх солдатів поминають вдови.

Вже оддзвонили дзвони великодні.
Вже на гробках молебні одслужили.
Такі сумні й задумані сьогодні,
Ой, затужили вдови, затужили!

Що мій лежить за Віслою, далеко.
Якби землі хоч рідної на труни.
А ті ж обличчя - як скрипкова дека,
Що вже на скрипці порвані всі струни.

А мій пропав десь безвісти, не знаю.
Чи хоч над ним горбочок нагорнули?
Як я ж тепер чужих тут поминаю,
Щоб і мого десь люди пом'янули!

А я ж нічого в бога не просила,
Мені ж тоді було хоч в ополонку,
Що я ж дитя під серцем ще носила,
А вже мені прислали похоронку.

Великий день... Великдень Перемоги..
Все ж наче вчора. А літа минають...
На проводи, в степу біля дороги,
Своїх солдатів вдови поминають.


Ліна Костенко


Тут обелісків ціла рота


Тут обелісків ціла рота.
Стрижі над кручею стрижуть.
Високі цвинтарні ворота
Високу тишу стережуть.

Звання, і прізвища, і дати.
Печалі бронзове лиття.
Лежать наморені солдати,
А не проживши й півжиття!

Хтось, може, винен перед ними.
Хтось, може, щось колись забув.
Хтось, може, зорями сумними
У снах юнацьких не побув.

Хтось, може, має яку звістку,
Які несказані слова...
Тут на одному обеліску
Є навіть пошта польова.

Ліна Костенко
